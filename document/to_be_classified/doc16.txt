unknow_class
ANCORA una volta il Movimento 5 Stelle dimostra di avere paura della verità e si nasconde dietro smentite false e minacciose. Luigi Di Maio e Davide Casaleggio hanno negato la notizia data oggi in prima pagina da Repubblica di un incontro tra lo stesso Casaleggio e il leader della Lega Matteo Salvini. Con un comunicato Salvini e anche l'ufficio stampa della Lega Nord hanno precisato che l'incontro non è avvenuto "ma non si esclude che in futuro i due possano vedersi".

Il direttore di Repubblica Mario Calabresi ha risposto così all'attacco dei Cinquestelle, che sempre attraverso Di Maio hanno chiesto le sue dimissioni: "In un paese normale i politici non si nascondono dietro false smentite: confermiamo l'incontro Casaleggio- Salvini. Abbiamo fonti certe". E, in una intervista a Rainews24, aggiunge: "Nei giorni scorsi, dopo l'uscita del libro di De Bortoli, Di Maio e Di Battista", ripetutamente, "hanno chiesto le dimissioni non di De Bortoli ma della Boschi. Non hanno chiesto a De Bortoli quali erano le sue fonti, ma hanno detto alla Boschi che se sostiene che non è vero allora deve querelare". Ecco, "io restituisco" questo ragionamento e "dico a Di Maio: se sei convinto che è stato detto il falso querela Repubblica, davanti ai giudici tireremo fuori le nostre fonti".
