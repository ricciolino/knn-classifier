unknow_class
E Di Maio preannuncia querela, via Facebook: "Su invito del direttore di Repubblica ho dato mandato al mio avvocato di querelarlo per la bufala di stamattina. Il direttore Calabresi avrà modo di esibire le prove su questo fantomatico incontro, in tribunale, come lui stesso ha detto di voler fare". Anche Roberto Fico, capogruppo M5s alla Camera, annuncia querela. E altrettanto fa Casaleggio, in un video pubblicato sul suo profilo Facebook e ripreso dal Blog di Beppe Grillo: "Intollerabile che la mia onorabilità venga messa in discussione in prima pagina senza portare uno straccio di prova".

Ecco la ricostruzione della notizia:
1- L'incontro si è svolto a Milano una decina di giorni fa prima che la trattativa sulla legge elettorale fallisse.
2 - A chiedere il colloquio il leader della Lega Matteo Salvini preoccupato dall'ipotesi di un accordo tra Renzi e Berlusconi dopo il voto, che in quel momento era previsto da tutti a settembre.
3 - Non abbiamo mai scritto di patti o alleanze elettorali concordati tra Casaleggio e Salvini, ma solo dell'apertura di un canale di comunicazione legato agli scenari futuri.
4 - L'incontro ci è stato confermato da due autorevoli fonti della Lega Nord. 
 
In questa vicenda l'unico falso arriva dal Movimento Cinquestelle: attaccare Repubblica per cercare di nascondere la verità. E farlo con minacce che non possiamo accettare e che rispediamo al mittente. Luigi Di Maio, che ricopre anche la carica istituzionale di vice presidente della Camera dei deputati, usa queste parole per offendere il direttore di Repubblica Mario Calabresi e l'editore Carlo De Benedetti: "Il direttore è stato messo lì da un certo De Benedetti, tessera numero uno del Pd e editore con enormi interessi economici in questo paese. Se doveste mandarci al governo l'Italia avrà finalmente una legge sugli editori e i loro conflitti d'interesse".
