unknow_class
C'è un dato, fornito dall'Osservatorio dei Consulenti del lavoro, che fotografa una realtà impressionante meglio di mille articoli e analisi. E su cui il governo Gentiloni e Renzi, padre della riforma del mercato del lavoro, dovrebbero riflettere con molta attenzione. Nel periodo tra il 2008, anno in cui è cominciata la crisi (prima finanziaria, poi dell'economia reale), e il 2016, oltre mezzo milione di italiani si sono trasferiti all'estero per cercare lavoro. Chi in prestigiose banche o finanziarie, che in azienda di alta tecnologia, ma anche - la maggior parte - per cercare un lavoro da cameriere o da operaio o qualsiasi altra occupazione. Per la precisione sono stati 509 mila i connazionali che si sono cancellati dall'anagrafe per trasferire la residenza all'estero. I Paesi in cui gli italiani cercano lavoro sono la Germania, al primo posto, poi la Gran Bretagna, in ascesa e al terzo posto la Francia. Chi crede nell'Europa, e soprattutto i giovani, sa che si deve ragionare in termini europei e quindi le opzioni estere per cercare lavoro non devono stupire. Ma un numero così alto è preoccupante: significa che in Italia non c'è lavoro nonostante il jobs act e le dichiarazioni ottimistiche di Renzi e Gentiloni. Come stupirsi, poi, se la rabbia e la frustrazione dei giovani (un tempo, non molti anni fa un trentenne non era più considerato un "giovane" ma un uomo ormai nel pieno dell'età lavorativa) si rifugiano nell'assenteismo o nel voto di protesta? E se molti emigrano oltre confine (poco risalto è stato dato ai numeri delle rimesse dall'estero in Italia: sono tornate al livello del 1878, quando i migranti erano gli italiani), moltissimi si trasferiscono dal Sud al Nord come nell'Italia degli anni '50. 273 mila hanno trasferito la residenza nel Nord Italia e 110 mila nel Centro Italia. Mentre sul fronte del lavoro e dell'economia reale la situazione è questa, dal fronte finanziario arriva la notizia che Intesa salverà le due banche venete a rischio crack. La parte buona, naturalmente mentre i crediti deteriorati finiranno in una bad bank che sarà ricapitalizzata con l'intervento dello Stato. A Roma intanto la sindaca Raggi si è riassegnata un 7 e mezzo e ha detto di aver agito in buona fede sulle nomine. Rischia il processo per abuso d'ufficio e falso. 
