unknow_class
Il nuovo sindaco di Genova dovrà, in ogni caso, riconquistare un elettorato sfiduciato, che ha notevolmente sofferto per gli effetti della crisi economica. La disoccupazione è tra le prime (o le seconde) preoccupazioni di quasi la metà dei genovesi, staccando di oltre venti punti le “normali” questioni amministrative come la manutenzione delle strade e il decoro urbano (25%), la qualità dei servizi sociali e sanitari (16%) e il trasporto pubblico (16%). Mentre il tema immigrazione e gestione dei campi rom è considerato prioritario dal 18% del campione.

L’amministrazione dell’uscente Marco Doria è considerata deludente dal 53% degli intervistati ma nessuno dei candidati attuali, ancora poco conosciuti, raccoglie giudizi positivi dalla maggioranza degli elettori. Una situazione che, nelle concitate fasi finali del voto, potrebbe produrre cambiamenti significativi. Non improbabili, con il 25% di persone che, oggi, si dichiara astenuta, incerta o è reticente sul voto.
