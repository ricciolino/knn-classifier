unknow_class
È scontro generazionale sulle passerelle di Milano Moda Uomo. Due scelte opposte di casting per due strategie di comunicazione agli antipodi. Wang Junkai, 17 anni, frontman dei The Fighting Boys, boy band cinese, apre la sfilata Dolce e Gabbana a tema Hong Kong. Un sexy “over” anta dai capelli brizzolati, barba sale e pepe, segna invece il debutto del marchio Billionaire Couture, che sigla la partnership fra il brand di Flavio Briatore e Philipp Plein, diventato azionista di maggioranza e direttore creativo del brand.

Il Giappone made in Italy di Dolce e Gabbana è una carrellata di giovani rampolli da milioni di followers: Presley Gerber, classe 1999, 17 anni, primogenito della supermodel Cindy Crawford, Rafferty Law, 19 anni, primo dei tre figli di Jude e Sadie Frost, Tobey Huntington-Whiteley, 25 anni, fratello della top model Rosie, Sistine e Sophia Stallone, le due figlie di Sylvester. E una lunga serie di “it-boy” da tutto il mondo, chiamasi “influencer”, ragazzi la cui fama nasce e vive sui social, dove raccolgono nazioni di fan.
