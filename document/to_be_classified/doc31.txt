unknow_class
"ORA BASTA PAUSE" - Federer dice di essere pronto anche a competere con Nadal per la prima posizione mondiale. "Ora non ci saranno più pause - ha detto il fuoriclasse di Basilea durante un'intervista a Stoccarda, riportata sul sito della Fit - Ne ho fatte abbastanza. In questo momento sono il campione mondiale degli allenamenti e non è quello che voglio essere. Quel che voglio è essere un campione sul campo, quindi a cominciare da Stoccarda ho intenzione di giocare per tutto il resto della stagione". Il che vuol dire essere pronto a dare battaglia al re di Parigi Rafael Nadal per il primo posto nella "Race to London" e non solo. "Sono rimasto terribilmente sorpreso di aver vinto gli Australian Open e poi anche Indian Wells e Miami - ha aggiunto lo svizzero - e penso che il fatto che Rafa abbia vinto al Roland Garros sia molto meno sorprendente visto che ci era riuscito già nove volte in passato... Ero convinto che avrebbe dominato la stagione sulla terra come ai vecchi tempi".

"MERAVIGLIATO DAL SOTTOSCRITTO E NADAL" - Nessuno avrebbe mai detto a inizio gennaio che Federer, vincitore a Melbourne a 35 anni del 18esimo trofeo Major, e Nadal, che a Parigi ha conquistato a 31 anni il 15esimo Slam, avrebbero 'corso il rischio' di giocarsi di nuovo la leadership mondiale. "Sono ancora meravigliato di quanto siamo riusciti a fare. Ok, Murray ha avuto un piccolo calo di condizione dopo lo straordinario finale del 2016 e Djokovic non sta affatto giocando il suo miglior tennis, però noi siamo stati bravi a sfruttare il vantaggio di essere in una buonissima condizione fisica, e di essere tornati rigenerati dopo gli infortuni della scorsa stagione. Ovviamente Rafa è in ottima posizione per chiudere l'anno al numero uno. Per lui è solo questione di evitare gli infortuni. Per me si tratta di ritrovare la strada della vittoria come l'ho lasciata a Miami. A ogni modo sono convinto che un sacco di ragazzi cominceranno a dare il meglio in questa seconda parte dell'anno: Murray, Djokovic, Nishikori, Raonic, Zverev e Kyrgios. Daremo tutti il massimo e sarà un finale di stagione epico".
