unknow_class
ROMA - Con i giganti delle isole Fiji sarà una battaglia fisica ed un'esperienza che la Giovane Italrugby di Conor O'Shea (25 anni di media) si porterà dietro per tutta la vita. Sabato a Suva (ore 4.30 italiane) gli azzurri giocano il secondo test-match del tour estivo, e serve una risposta di carattere dopo la pesante sconfitta con la Scozia dell'altra settimana. L'allenatore irlandese annuncia 2 cambi: via il mediano di mischia Edo Gori, probabilmente il peggiore in campo a Singapore, sostituito da Marcello Violi che - dopo 3 cap partendo dalla panchina - esordisce da titolare in regìa col numero 9; l'altra novità è Abraham Steyn, avanti di origine sudafricana, che rileva Robert Barbieri nel ruolo di terza centro. Il capitano sarà Francesco Minto, in panchina torna Tito Tebaldi. Insieme a Tiziano Pasquali, 23 anni, esordiente assoluto.

O'Shea: "Sarà una partita molto dura" - "Avevamo già definito prima del tour questa turnazione dei numeri nove, in modo da offrire a Marcello (Violi) la sua prima chance internazionale dall'inizio di un match ed a Tito (Tebaldi) di rimettersi in mostra con la maglia dell'Italia", spiega O'Shea. "Vogliamo dare coerenza alle nostre scelte ed in questo senso va la decisione di confermare pressoché interamente la squadra titolare rispetto alla scorsa partita, ma abbiamo al tempo stesso la possibilità di vedere alcuni volti nuovi e provare nuove soluzioni. Sono entusiasta per l'opportunità che si presenta per Francesco (Minto) di essere capitano di questo gruppo: la sua etica del lavoro è un esempio per tutti e non vediamo l'ora di vederlo scendere in campo e guidare la squadra in una partita che sarà molto dura, contro una squadra figiana di grande talento".
