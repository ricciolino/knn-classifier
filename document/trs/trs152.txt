economia
 * {{cita web|http://ec.europa.eu/comm/competition/index_it.html|Commissione europea - Divisione concorrenza}} * {{cita web|http://www.agcm.it/|Autorità garante della concorrenza e del mercato}} * {{cita web|http://www.agcom.it/|Autorità per le garanzie nelle comunicazioni}} * {{cita web|http://www.antitrustisti.net/component/option,com_frontpage/Itemid,1/|Diritto antitrust, proprietà intellettuale ed industriale}} [[Partenariato]] Il partenariato (dal francese partenaire, in inglese partnership) è un confronto tra parti diverse (soggetti pubblici o privati, forze economiche e sociali) sulla realizzazione di interventi finalizzati allo sviluppo economico, allo sviluppo del territorio e all'integrazione sociale. Il termine indica anche i rapporti che occorrono, simili al gemellaggio, tra città. Per quanto concerne la parte economico-aziendale possiamo dire che si tratta in genere di attività in cui il lavoro specializzato è di gran lunga il fattore produttivo più importante, come accade per esempio nelle attività professionali (avvocati, consulenti..). Per queste attività il capitale è un cespite secondario. Si tratta di un metodo ampiamente diffuso a livello comunitario, che trae spunto dall'importanza che gli stessi trattati assegnano al ruolo della società civile organizzata. In coerenza con questa impostazione, e formalizzando una prassi ed un senso comune già ampiamente diffusi, la Commissione europea considera la “partecipazione” fra i principi di base di una buona governanza europea. Secondo il Libro bianco sulla governanza, infatti, la qualità, la pertinenza e l'efficacia delle politiche dell'Unione europea dipendono dall'ampia partecipazione che si saprà assicurare lungo tutto il loro percorso, dalla prima elaborazione all'esecuzione. Secondo questa impostazione, il coinvolgimento della società civile “organizzata” rende in sostanza migliori le politiche, e maggiormente percepibile ai cittadini europei l'efficacia delle risposte che le Istituzioni comunitarie e nazionali danno alle loro esigenze. Questa impostazione è ormai divenuta patrimonio delle Istituzioni comunitarie, che la pongono alla base delle politiche future. L'obiettivo primario di disporre di una buona governance come precondizione per l'efficacia delle politiche europee è stato, infatti, recentemente riaffermato anche dalla impostazione di Europa 2020, il documento strategico per una crescita intelligente, sostenibile e inclusiva dell'Unione Europea. ==Il partenariato socio economico nei fondi strutturali== Fra le politiche europee nelle quali è riconosciuto un ruolo attivo della società civile organizzata vi sono i fondi strutturali europei. Il partenariato è infatti uno dei principi di riferimento della politica europea di coesione economica e sociale. Questo principio è stato introdotto nella normativa di riferimento fin dalla riforma dei fondi strutturali del 1988, ed è stato progressivamente ampliato e rafforzato, soprattutto nella sua pratica applicazione, fino ad assumere la connotazione odierna. Secondo il regolamento generale sui fondi strutturali ne fanno parte, oltre a tutte le autorità pubbliche competenti, anche le parti economiche e sociali, e ogni altro organismo appropriato, in rappresentanza della società civile, i partner ambientali, le organizzazioni non governative e gli organismi di promozione della parità fra uomini e donne. Sempre al regolamento generale sui fondi vanno fatti inoltre risalire due elementi molto importanti che condizionano l'effettiva applicazione di questo principio. Da un lato, infatti, il regolamento stabilisce che il partenariato debba riguardare tutte le fasi di preparazione, attuazione, sorveglianza e valutazione dei programmi operativi, dall'altro, che spetta a ciascuno Stato membro il compito di designare i partner più rappresentativi ai vari livelli e di organizzarne il coinvolgimento, se del caso e conformemente alle norme ed alle prassi vigenti, e nel rispetto delle scadenze fissate per ciascuna fase. In sostanza, le regole comunitarie stabiliscono un principio molto ampio ed impegnativo in materia di partenariato, ma ne subordinano l'effettiva applicazione alle situazioni specifiche di ciascuno Stato membro ed alla volontà delle amministrazioni pubbliche chiamate a metterlo in pratica. Riferimenti al ruolo ed alle funzioni del partenariato socio economico sono inoltre contenute nei Regolamenti del Fondo Sociale Europeo e del Fondo Europeo di Sviluppo Regionale. ==L'evoluzione del partenariato socio economico in Italia== Nel nostro Paese, l'importanza del partenariato socio economico in materia di fondi strutturali europei si è venuta via via rafforzando nel corso degli anni, accompagnando la crescente importanza degli stessi fondi strutturali nelle politiche di riequilibrio, in particolare in favore del Mezzogiorno, tanto da poter distinguere approssimativamente tre fasi. Una prima fase, che ha riguardato i primi due cicli di programmazione, 1989-93 e 1994-99, si può definire del partenariato “informativo”: i partner vengono informati delle principali decisioni prese nei Comitati di Sorveglianza nel corso di apposite riunioni che seguono lo svolgimento dei Comitati stessi: Il contributo delle parti è piuttosto limitato. Fanno eccezione già in questa fase le relazioni partenariali relative al Fondo Sociale Europeo, in cui le Organizzazioni sindacali ed imprenditoriali fanno già parte dei Comitati di Sorveglianza, svolgendo un ruolo attivo nella gestione del Fondo stesso. Una seconda fase, che si può definire del partenariato “discontinuo”, riguarda il ciclo di programmazione 2000-2006. In questo periodo, sulla spinta delle modifiche ai regolamenti comunitari e del lancio della cosiddetta “nuova programmazione”, il partenariato socio economico viene rafforzato fin dalla fase di avvio: rappresentanze delle Organizzazioni imprenditoriali, sindacali e del terzo settore partecipano alla costruzione delle 100 idee per lo sviluppo (presentate nel corso del Convegno di Catania del 2-4 dicembre 1998) che saranno la base del QCS Obiettivo 1 e della programmazione degli altri Obiettivi comunitari. Una rappresentanza delle parti socio economiche partecipa ai lavori dei Comitati di Sorveglianza. L'attuazione del principio rimane però altalenante: come rileva un lavoro del CNEL, il coinvolgimento è piuttosto esteso, e si consolidano relazioni stabili tra parti socio economiche e Autorità di Gestione dei programmi, ma ad una partecipazione molto forte nella fase della elaborazione della strategia corrisponde un coinvolgimento debole nella fase attuativa. Come riconoscono gli stessi documenti di programmazione e di valutazione, il partenariato viene ancora vissuto dalle amministrazioni come mero “adempimento formale ” ai requisiti richiesti, generando in molti casi una “caduta di tensione” nella partecipazione. Dal canto loro, le parti socio economiche hanno spesso trovato improduttivo il loro coinvolgimento, subendo ma anche concorrendo a creare la medesima caduta di tensione., Analogo andamento discontinuo assume il partenariato a livello locale, con l'esperienza della progettazione integrata territoriale (PIT). Non mancano tuttavia esperienze significative: un Progetto di Assistenza Tecnica al Partenariato socio economico per l'Ob.1, finanziato dal FESR, accompagna per circa tre anni il coinvolgimento delle parti nell'attuazione dei fondi strutturali, realizzando poco meno di 200 attività con oltre 3.500 partecipanti, ed un elevato livello di gradimento. Una terza fase, riferita all'attuale ciclo di programmazione 2007-13, può essere definita del “partenariato formalizzato”: le parti socio economiche sono coinvolte attivamente, in maniera paritaria rispetto alle amministrazioni pubbliche, fin dalle prime fasi della costruzione del Quadro Strategico Nazionale (QSN) (QSN) e dei programmi operativi con tavoli settoriali a livello nazionale e tavoli regionali, e il ruolo centrale delle parti viene riconosciuto dagli stessi documenti di programmazione, che definiscono il partenariato “un principio ed un valore (nonché …) un principio fondante della programmazione comunitaria che si traduce in metodo e prassi amministrativa (…) lungo tutto il processo decisionale”. Vi è dunque un riconoscimento formale del ruolo del partenariato, che deve essere sancito, come stabilisce la Delibera CIPE di attuazione del QSN, in Protocolli d'intesa, ai vari livelli, tra le amministrazioni e tutte le organizzazioni che si candidano a rappresentare interessi nell'attuazione di interventi di politica regionale. ==La programmazione 2007-2013 in Italia== I Protocolli d'intesa fissano dunque le regole del confronto partenariale ed in particolare ne stabiliscono l'oggetto (le azioni connesse alla vita del QSN e dei Programmi Operativi, sia dei Fondi strutturali sia del Fondo Aree Sottoutilizzate – FAS), i criteri di rappresentanza (pariteticità, rappresentatività presso il CNEL, inclusione, competenza), gli impegni delle Organizzazioni socio economiche e delle Amministrazioni, le sedi di confronto (Sessioni annuali, Comitati di Sorveglianza, Forum del partenariato, Tavoli tematici), le condizioni e le finalità di un servizio di Assistenza tecnica dedicato alle parti. In particolare, nei protocolli viene sancito il rafforzamento del coinvolgimento nella varie fasi, soprattutto nella fase di attuazione, prevedendo in forme diverse la consultazione prima dell'assunzione della decisione amministrativa. A metà del ciclo di programmazione, solo alcuni dei protocolli d'intesa risultano sottoscritti, ma le parti socio economiche ne evidenziano una applicazione spesso solo formale. ==Una valutazione sul coinvolgimento del partenariato nella programmazione 2007-13== Si può parlare dunque di una parabola positiva ed in crescita del partenariato in Italia fino all'avvio del nuovo QSN, con successive difficoltà attuative che ne hanno ridimensionato lo slancio. Nel tentare un bilancio di questa esperienza, vanno messi all'attivo i miglioramenti nella “cultura” del partenariato presso le amministrazioni, centrali e regionali, sancite dai riconoscimenti contenuti nel QSN e nei vari documenti di programmazione; i miglioramenti nelle regole (i Protocolli d'Intesa) e nei contenuti (sono stati condivisi obiettivi, aspettative, prodotti, sedi e criteri di selezione dei partner); la crescita delle organizzazioni di rappresentanza, che hanno compreso importanza, opportunità e regole dei fondi strutturali, che sono ormai parte integrante del dibattito pubblico; il miglioramento della trasparenza e del controllo sociale sull'utilità e sull'efficacia di azioni. Al passivo di questa esperienza va messa l'osservazione della realtà: come evidenzia la Ragioneria Generale dello Stato, l'attuazione del nuovo ciclo di programmazione procede molto lentamente, per una serie di motivi amministrativi, finanziari e legati alle decisioni politiche. Parallelamente, si è assistito ad un lungo black out nel coinvolgimento partenariale, come se, nei momenti di difficoltà, si tornasse a considerare il partenariato un adempimento da soddisfare e non un valore aggiunto capace di contribuire a risolvere situazioni di difficoltà amministrativa. Va tuttavia evidenziato che, nella recente predisposizione del Piano per il Sud (in buona parte dedicato alla programmazione delle risorse aggiuntive, di fonte comunitaria e nazionale), il Governo è tornato a percorrere una strada di dialogo partenariale, confrontandosi con le organizzazioni di rappresentanza degli interessi del lavoro e dell'impresa e recependo parte delle proposte da queste presentate nell'ambito del cosiddetto “tavolo sulla crescita e l'occupazione”. ==Le prospettive future del partenariato socio economico== Nonostante le difficoltà ed i cali di tensione che il coinvolgimento ha fatto registrare in Italia e in altri Stati membri, la Commissione europea ritiene che l'applicazione del principio del partenariato sia un valore aggiunto della politica di coesione ormai ampiamente riconosciuto, e che per una efficace attuazione di Europa 2020 sia necessario il coinvolgimento di tutti gli attori del cambiamento, e dunque anche dei vari rappresentanti della società civile. Per tale motivo, nella Quinta relazione sulla Coesione economica e sociale, che contiene le prime proposte sulla politica di coesione post 2013, viene posta grande enfasi sul rafforzamento di questo principio. In particolare, la relazione ritiene necessario potenziare la rappresentanza dei soggetti locali e regionali, delle parti sociali e della società civile sia nel dialogo politico sia nell'attuazione della politica di coesione, anche prevedendo il mantenimento di un sostegno al dialogo tra tali soggetti. Inoltre, in virtù dell'importanza assegnata a tale aspetto, tra le domande poste dalla Relazione per animare il dibattito sul futuro della politica se ne segnala una proprio sulle modalità per conseguire avanzamenti in materia di partnership. Il dibattito è in corso, ma i contributi sembrano convergere verso un rafforzamento di tale principio. Tra di essi si segnala quello del Comitato Economico e Sociale Europeo, in particolare per la proposta di modifiche al Regolamento Generale sui Fondi strutturali mirate a limitare la discrezionalità dei vari Stati membri nell'applicazione del principio. ==Note== ==Altri progetti== [[Piccolo imprenditore]] Nell'ordinamento giuridico italiano, sono piccoli imprenditori: * il [[coltivatore diretto]] del fondo * l'[[artigiano]]; * il piccolo [[Commerciante (diritto commerciale)|commerciante]]; * coloro che esercitano un'attività professionale organizzata prevalentemente con il [[Lavoro autonomo|lavoro proprio]] (impresa individuale) e dei componenti della propria [[famiglia]] ([[impresa familiare]]). La figura è individuata dall'art. 2083 del codice civile. ==Tipizzazione codicistica== Perché si abbia impresa di piccole dimensioni è necessario: * che l'[[imprenditore]] presti il proprio [[lavoro]] nell'[[impresa]]; * che il lavoro dell'imprenditore e dei suoi familiari prevalga sia rispetto ad eventuali prestazioni lavorative di terzi sia rispetto al fattore capitale. Secondo un orientamento, il coltivatore diretto e il piccolo commerciante sarebbero per definizione piccoli imprenditori a prescindere dal rispetto del criterio della prevalenza. Un altro orientamento ritiene il criterio applicabile anche a questi, dato che la categoria finale funge da norma di chiusura del sistema. Per valutare la prevalenza bisogna adottare un criterio qualitativo-funzionale, ossia la posizione effettiva dell'imprenditore all'interno dell'impresa. Pertanto, non sarà mai qualificabile come piccolo imprenditore colui che, pur esercitando l'attività esclusivamente con il proprio lavoro, utilizza ingenti investimenti di capitale anche se non si avvale di alcun collaboratore. Al piccolo imprenditore si applica la disciplina generale sull'impresa ma non lo statuto dell'imprenditore commerciale: egli è dunque esonerato dall'obbligo di tenuta delle scritture contabili (art. 2214, 3° comma, c.c.). Dopo l'istituzione del Registro delle imprese ad opera della legge n. 580/93, il piccolo imprenditore deve iscriversi nella sezione speciale di detto registro con efficacia di pubblicità notizia e certificazione anagrafica. Inoltre, al piccolo imprenditore non si applica la norma speciale che consente, in deroga alla regola generale, la sopravvivenza della proposta o dell'accettazione contrattuale alla morte o alla sopravvenuta incapacità dell'imprenditore medesimo (art. 1330 c.c.). ==Trattamento fiscale== Sempre in Italia, dal punto di vista fiscale c'è molta differenza tra lavoratore autonomo (ha ritenuta d'acconto e non deve iscriversi alla Camera di commercio) e imprenditore individuale (non ha ritenuta di acconto e deve iscriversi alla Camera di Commercio), anche se il piccolo imprenditore è, a volte, assimilato nel senso comune al lavoratore autonomo. ==Nel panorama produttivo italiano== In Italia, nel 2010 quasi i due terzi delle imprese sono individuali (circa 2,9 milioni e 4,4 milioni di addetti, con un numero medio di addetti pari a 1,5) (fonte ISTAT). Le imprese senza lavoratori dipendenti ammontano a oltre 2 milioni e 916 mila e rappresentano il 65,4% del totale delle imprese attive. Nella stragrande maggioranza, 2 milioni e 503 mila, si tratta di imprese che hanno un solo lavoratore indipendente. ==Il piccolo imprenditore nella legge fallimentare== ===La legge fallimentare del 1942=== Il piccolo imprenditore era definito anche dalla legge fallimentare ai fini dell'assoggettabilità a fallimento. La legge ricorreva a criteri quantitativi, a differenza della previsione codicistica fondata su criteri qualitativi. Secondo l'originario art. 1, comma 2°, l.fall., erano considerati piccoli imprenditori: * gli imprenditori esercenti una attività commerciale, i quali fossero stati riconosciuti, in sede di accertamento ai fini dell'imposta di ricchezza mobile, titolari di un reddito inferiore al minimo imponibile; * quando fosse mancato l'accertamento ai fini dell'imposta di ricchezza mobile, gli imprenditori esercenti una attività commerciale nella cui azienda risultava essere stato investito un capitale non superiore a lire trentamila (paramentro successivamente aggiornato a ''novecentomila'' lire dalla legge 20 ottobre 1952, n. 1375). * In nessun caso sono considerati piccoli imprenditori le società commerciali. Questa disposizione, peraltro, conviveva con la previsione codicistica che escludeva il piccolo imprenditore dal fallimento e dalle altre procedure concorsuali (art. 2221 c.c.). ===Erosione dei parametri quantitativi=== Entrambi i criteri di cui sopra sono venuti meno. L'imposta di ricchezza mobile è stata abolita dalla riforma tributaria del 1973 con effetto dal 1º gennaio 1974 (art. 82, d.p.r. 29 settembre 1973, n. 597), mentre il criterio del capitale investito è stato dichiarato costituzionalmente illegittimo dalla Corte costituzionale con sentenza 22 dicembre 1989, n. 570. Del 2° comma dell'art. 1 l. fall. restava dunque soltanto l'ultimo periodo, che impediva di potere qualificare piccoli imprenditori le società commerciali; per il resto, tornavano operativi i criteri qualitativi stabiliti dal codice civile. L'assoggettabilità a fallimento delle società commerciali, prevista a prescindere dalla sussitenza di qualsiasi paramentro qualitativo o quantitativo, era stata più volte criticata dalla dottrina per la disparità di trattamento con l'imprenditore persona fisica, ma aveva resistito a numerose denunce di incostituzionalità, dichiarate sempre infondate o manifestamente inammissibili dai giudici della Consulta. ===La riforma del diritto fallimentare=== La riforma del diritto fallimentare attuata con il decreto legislativo 9 gennaio 2006, n. 5, a sua volta modificata dal decreto correttivo 12 settembre 2007, n. 169, ha reintrodotto un sistema basato su criteri quantitativi e monetari, in ossequio alla direttiva del legislatore delegante di «semplificare la disciplina attraverso l'estensione dei soggetti esonerati dall'applicabilità dell'istituto» (art. 1, comma 6, lett. a, n. 1, legge delega 14 maggio 2005, n. 80). ====La riforma del 2006==== L'art. 1 l. fall., come modificato dal d.lgs. 5/06, esenta dal fallimento i piccoli imprenditori, sia individuali che collettivi, eliminando la disparità di trattamento tra le due categorie. In modo apparentemente contorto il 2° comma della nuova norma disponeva che non sono piccoli imprenditori quelli che, anche alternativamente: # hanno effettuato investimenti nell'azienda per un capitale di valore superiore a euro trecentomila; # hanno realizzato, in qualunque modo risulti, ricavi lordi calcolati sulla media degli ultimi tre anni o dall'inizio dell'attività se di durata inferiore, per un ammontare complessivo annuo superiore a euro duecentomila. L'ultimo comma, per evitare che tali parametri divengano col tempo inadeguati, stabilisce un aggiornamento ogni 3 anni con decreto del Ministro della giustizia sulla base della media delle valutazioni Istat dei prezzi al consumo per famiglie di operai e impiegati intervenute nel periodo di riferimento. La mancata abrogazione espressa dell'art. 2221 c.c. potrebbe porre alcuni problemi di coordinamento con la nuova disciplina fallimentare. Questa, infatti, non fornisce più alcuna definizione speciale di piccolo imprenditore ai fini dell'assoggettabilità a fallimento, limitandosi a fissare una serie di parametri quantitativi del tutto svincolati dalla figura del piccolo imprenditore; se ne potrebbe ricavare, in linea del tutto teorica, che i piccoli imprenditori, così come tipizzati dal codice civile, non siano mai assoggettati a fallimento. La giurisprudenza ha tuttavia ritenuto che il predetto art. 2221 c.c. sia stato implicitamente abrogato per incompatibilità con l'attuale legge fallimentare: pertanto, la qualità di piccolo imprenditore non ha più alcuna rilevanza ai fini dell'assoggettabilità a fallimento, dovendosi unicamente accertare la sussistenza dei presupposti quantitativi fissati dalla legge fallimentare. ====Il decreto correttivo del 2007==== La riformulazione della norma aveva subito creato notevoli problemi pratici; in primo luogo si riproponeva il tradizionale quesito del rapporto con l'art. 2083 c.c., se di integrazione reciproca (tesi minoritaria) o di indipendenza (tesi maggioritaria); in secondo luogo non era chiaro a chi spettasse la prova dei parametri quantitativi, se al creditore istante o al debitore chiamato a difendersi, il che aveva drasticamente ridotto il numero delle imprese fallite ben oltre le intenzioni deflative del legislatore delegante. Questi problemi sono stati risolti dal decreto correttivo n. 169/07, che ha nuovamente modificato l'art. 1 l. fall.: * non si menziona più il piccolo imprenditore tra i soggetti esentati dal fallimento; * l'esenzione è conseguenza del mancato superamento, da parte di qualunque imprenditore commerciale individuale o collettivo, dei parametri dimensionali; * il debitore ha l'[[onere della prova]] di trovarsi al di sotto di '''tutti''' i parametri; * i parametri '''sono diventati tre''' e i due preesistenti sono stati sensibilmente '''ritoccati''': # aver avuto, nei '''tre esercizi''' antecedenti la data di deposito della istanza di fallimento o dall'inizio dell'attività se di durata inferiore, un '''attivo patrimoniale''' di ammontare complessivo '''annuo''' non superiore ad euro '''trecentomila'''; # aver realizzato, nei '''tre esercizi''' precedenti, '''ricavi lordi''' per un ammontare complessivo '''annuo''' non superiore ad euro '''duecentomila''' # avere un ammontare di '''debiti anche non scaduti''' non superiore ad euro '''cinquecentomila'''. Diversamente da quanto previsto dal d.lgs. 5/2006, occorre tuttavia il possesso congiunto dei sopracitati requisiti per non essere esposto alla disciplina del fallimento, mentre basta aver superato anche uno solo degli indicati limiti dimensionali per uscire dall'area di esenzione e diventare soggetto fallibile. Quanto al piccolo imprenditore, esso cessa di essere una nozione appartenente al diritto fallimentare per rimanere confinata nel codice civile come criterio di applicazione di una disciplina ormai fortemente ridotta (non obbligatorietà delle scritture contabili, iscrizione nel registro delle imprese con efficacia di mera pubblicità notizia, caducazione delle proposte ed accettazioni contrattuali, e poco altro). ==L'impresa artigiana== È colui che esercita personalmente, e in qualità di titolare, l'impresa artigiana, assumendone la piena responsabilità con tutti gli oneri e i rischi inerenti alla sua direzione e gestione, svolgendo il proprio lavoro anche manuale nel processo produttivo. In questa categoria rientrano i piccoli imprenditori rientra anche l'imprenditore artigiano. La legge 25 luglio 1956, n. 860, affermava espressamente che l'impresa rispondente ai requisiti fondamentali da essa previsti era da considerarsi artigiana a tutti gli effetti di legge (art. 1, 1° comma), ivi compresa la non soggezione al fallimento. Questa nozione speciale si andava tuttavia a contrapporre con la nozione del codice civile e della legge fallimentare. La problematica è stata superata con l'emanazione della legge quadro per l'artigianato (Legge 8 agosto 1985, n. 443), che ha abrogato la normativa precedente fornendo una nuova e definitiva nozione di impresa artigiana. Essa è contraddistinta dai seguenti elementi: * il ruolo preponderante dell'artigiano, che deve prestare in misura '''prevalente''' il proprio '''lavoro anche manuale''' nel processo produttivo (art. 2, 1° comma); deve comunque essere in possesso di tutti i requisiti tecnico-professionali previsti dalle leggi speciali; * l''''oggetto dell'impresa''', che oggi può essere costituito da qualsiasi attività di '''produzione di beni, anche semilavorati''' o di '''prestazioni di servizi'''; sono escluse le attività agricole e le attività di prestazione di servizi commerciali, di intermediazione nella circolazione dei beni o ausiliarie di queste ultime, di somministrazione al pubblico di alimenti e bevande. Titolare di un'impresa artigiana può essere anche una società, purché sia organizzata in forma di società in nome collettivo, società in accomandita semplice, società a responsabilità limitata, sia unipersonale che pluripersonale, o società cooperativa, con esclusione pertanto delle sole società per azioni e società in accomandita per azioni; è inoltre necessario che la maggioranza dei soci, o uno in caso di due soci, svolga in prevalenza lavoro personale, anche manuale, nel processo produttivo ma non, si badi, che il suo lavoro abbia preminenza sugli altri fattori produttivi (art. 3 legge quadro, come modificato dapprima dalla legge 20 maggio 1997, n. 133, che ha consentito l'utilizzo della società a responsabilità limitata unipersonale, e poi dalla legge 5 marzo 2001, n. 57, che ha esteso l'opzione alla s.r.l. pluripersonale). L'impresa artigiana non può oltrepassare i limiti dimensionali fissati dall'art. 4 della legge quadro e deve iscriversi in un apposito albo previsto dal successivo art. 5 al fine di godere delle provvidenze ed agevolazioni previste dalla disciplina di dettaglio. ==Note==